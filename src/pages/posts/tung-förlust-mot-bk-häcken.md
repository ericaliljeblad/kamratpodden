---
title: Tung förlust mot BK Häcken
publishDate: 29 May 2023
author: Daniel Andrén
description: "Det var återigen en fin försommarkväll. Solen låg helt perfekt.
  Man slapp kisa samtidigt som jag inte bannade mig själv överdrivet hårt för
  att jag glömt solglasögonen under en stressig lämning på förskolan. Det kändes
  bra. Skjuts i steget. Jag var på fotboll med mina kompisar och poddkollegor
  Christian och Antonijo och det skulle bli en bra kväll - allt (ok, en del)
  pekade på det. "
previewImage: /assets/blog/norlin2.jpg
intro: "Foto: Emelie Hübner"
layout: ../../layouts/BlogPost.astro
---
Ropen skalla! Avgå alla! Nej, så tråkigt ska vi nog inte behöva ha det. Eller?

Vi tar det från början.

Det var återigen en fin försommarkväll. Solen låg helt perfekt. Man slapp kisa samtidigt som jag inte bannade mig själv överdrivet hårt för att jag glömt solglasögonen under en stressig lämning på förskolan. Det kändes bra. Skjuts i steget. Jag var på fotboll med mina kompisar och poddkollegor Christian och Antonijo och det skulle bli en bra kväll - allt (ok, en del) pekade på det. 

Domaren blåste igång matchen. Blåvitt inledde klart bäst och nog borde man gjort mål under den där första kvarten som blivit ett Blåvitt signum. Det gjorde man inte och så fort den där kvarten var färdigspelad gjorde Häcken mål och tog med det över matchen fullständigt i styva kvarten. 

Blåvitt bet sig in i matchen igen och var det bättre laget under matchens sista 15 minuter och man fick dessutom betalt när Gustaf Norlin smällde dit kvitteringen i bortre hörnet efter 34 spelade minuter. Bortasektionen (höll nivå i 90 minuter, som vanligt) brast ut i vilt jubel. Blåvitt hade kvitterat och det fullständigt rättvist. 

Trondsen var fin i första, Norlin sprang som Norlin springer, Berg spelade upp sig och fick ordning på touchen, Carlstrand stod för en gedigen insats och Björsäters finest var som han är mest: Stenhård och rätt bra med boll. Hagen hade svårt att hitta rätt samarbeten, men två avslut blev det. 

Sen blåste domaren för paus och Blåvitt verkade bli kvar i omklädningsrummet. 

Minut 48 gjorde Häcken 2-1, sju minuter senare gjorde de 3-1 och sen spelade de egentligen av matchen. Blåvitt skrapade fram någon hörna här och någon frispark där och Lundin och Tengryd kände sig nödgade att agera och bytte plikttroget in Markovic för en välspelande Carlstrand. Samtidigt bytte man in Eriksson, men det berodde nog mest på att Trondsen var trött. Det tar lång tid att komma i matchform (fråga Sulan).

Det närmsta Blåvitt kom var en kanonchans för Marcus Berg, men lobben blev för lös och så var det med det. I övrigt hade Blåvitt någon hörna här och någon situation där Markovic kunde kommit till inlägg där och Berg pressade motståndarnas målvakt till ett par misstag, men i övrigt var det ingen vidare halvlek av IFK Göteborg. 

Jo, Sulan borde gjort ett mål också, men istället för att ge sitt lag chansen att komma ikapp sköt han ett avslut som knappt hade styrfart när det nådde målvakten. 

Häcken satte in någon tonåring som fick göra mål medans Blåvitt lät sina sitta kvar på bänken (är de så dåliga eller varför får de aldrig komma in?) under 90 minuter, precis som vanligt. 

Det blev till slut 4-1 och det var väl lika rättvist som väntat. 

Några avgångskrav tycker jag inte vi ska ställa. Det har varit ett tufft spelschema. Samtidigt, det börjar bli otroligt viktigt att börja vinna fotbollsmatcher med viss kontinuitet. Annars går vi mot en väldigt lång höst.