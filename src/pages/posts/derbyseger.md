---
title: Derbyseger
publishDate: 28 May 2023
author: Daniel Andrén
description: "Solen stekte ståplats och man fick en försmak av sommarmatcher,
  likt en viskning från förr. Sommaren kommer ju alltid lika oväntat. Matchen
  var ett derby och Öis spelare var taggade så till den milda grad att de
  nyttjade fulknep som armbågar och annat när domaren tittade bort. Blåvitt
  svarade genom att spela ut motståndet efter noter, även om segern satt långt
  inne. "
previewImage: /assets/blog/340299691_702721714937981_6730108768042213451_n.jpg
intro: "Foto: Emelie Hübner"
layout: ../../layouts/BlogPost.astro
---
Solen stekte ståplats och man fick en försmak av sommarmatcher, likt en viskning från förr. Sommaren kommer ju alltid lika oväntat. Matchen var ett derby och Öis spelare var taggade så till den milda grad att de nyttjade fulknep som armbågar och annat när domaren tittade bort. Blåvitt svarade genom att spela ut motståndet efter noter, även om segern satt långt inne. 

En längre boll, Malva Larsson blev ifrånsprungen och dessutom såg det ut som att hon var sist på bollen vid öis ledningsmål som kom när Blåvitt ändå var inne i en bra period (de var oftast det. 

Glädjen för Öis blev inte långvarig. 

Efter fint förarbete av kvicksilvret Felicia Holmberg (mycket bra idag) fick Filippa Hopkins chansen att göra sitt första mål för dagen. Tvåan kom av bara farten när Isabella Svanström tog emot en finkalibrerad boll med högern och avlossade hundradelen senare med vänstern i första bästa kryss. 

Hopkins går ner och hämtar boll och fördelar. Victoria Svanström letar efter medspelare konstant och hittar ofta smarta lösningar. 

Ett frejdigt, offensivt (naivt?) Blåvitt anfaller med alla spelare utom de tre backarna och det leder till en och annan kontring, men i övrigt är ”lirarnas lag” mest destruktiva och ganska fula. 

Just som sonen konstaterat att det är sex minuter kvar av första kvitterar Örgryte tämligen orättvist. Blåvitt hade fram tills dess haft ett kompakt övertag men skärpan i sista momentet saknades mången gång. 

Den sena eftermiddagen gled över i en fin tidig försommarkväll och då var det dags för Hopkins att göra sitt andra mål för matchen. Hon vann en löpduell mot en tvekande målvakt och lättade in den över målvakten som stod chanslös. 

Målvakten i ÖIS står för en heroisk insats när hon håller kvar dem i matchen helt på egen hand. Blåvitt kom i våg efter våg och var precis så jobbiga man vill att Blåvitt ska vara. Rovdjuret hade spänt sina vilda ögon i det rädda bytet och tröttade ut sin motståndare i väntan på att sätta sina vassa klor i det. 

När Öis väl sticker upp står kapten Larsson där med sin backlinje och stoppar allt. Glidtacklingar som för tankarna till Glenn Hysén och ett allmänt lugnt spel med boll i en härlig symbios. Att hon dessutom flankeras av en av seriens snabbaste spelare Ashley Hellström gör inte att man som åskådare känner sig mindre trygg. 

När två tilläggsminuter var spelade kom så dödsstöten. Hopkins var inte nöjd med sitt dagsverke utan ökade på sin målskörd till tre och Blåvitts till fyra. 

Matchen slutade 2-4 och nervöst var det egentligen aldrig.