---
title: "Sebastian Eriksson klar för ett år till "
publishDate: 03 Mar 2023
author: Daniel Andrén
description: Beskrivning lorem ipsum
layout: ../../layouts/BlogPost.astro
---
Officiellt. Done deal. Påskrivet och klart. Sebastian Eriksson är klar för ett år till med IFK Göteborg och med tanke på hur landet ligger kunde ingenting vara [](<>)mer rätt än just det. Just nu.

Vad Sebastian Eriksson kommer att betyda för det här laget sträcker sig långt utanför de vita linjerna: han kommer att vara en pådrivare som är med och sätter en stentuff träningskultur. Han kommer att fortsätta bära Blåvita värderingar och predika dem för alla i sin närhet. Han kommer skava, skrika och vara en igel på vem som än tar hans plats i elvan. För känslan är att han inte säkras upp för att starta 30 matcher (sin fina höst till trots).

Men han har gett tvivlare på nosen förr och bygger han vidare på sin fina höst är han kanske rentav en startspelare för IFK Göteborg år 2023.

Vad IFK Göteborg betyder för Sebastian själv är väldokumenterat. Jag har själv fått höra en lång kärleksförklaring till föreningen och hur stolt han är att få representera sin barndoms drömklubb samtidigt som han nästan nöp sig i armen i Gamla Ullevis katakomber. Det är ju precis där han hör hemma. På ett fullsatt Gamla Ullevi, det som var målet efter den senaste elaka skadan.

Tänk att han tog sig tillbaka dit. Till sin dröm. Mot alla tänkbara odds och på det sättet.

Det Andrénska hemmet firar helgdag för det är en stor dag. Det är stort att en av våra allra största förlängt sitt avtal med ett år.

”Vilken tur att vi lever samtidigt, du och jag.”

![](/assets/blog/317575099_149334201183788_2298528759472121366_n.jpeg "Foto: Emelie Hübner")