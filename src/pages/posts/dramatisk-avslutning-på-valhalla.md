---
title: Dramatisk avslutning på Valhalla
publishDate: 20 May 2023
author: Daniel Andrén
description: "Vädergudarna bjöd verkligen till när IFK Göteborg tog emot
  Eskilsminne på Valhallas konstgräs. Det såg länge folktomt ut men när Snart
  skiner Poseidon klingat ut satt en del folk på läktaren. Uppdukat för
  fotbollsfest således. "
previewImage: /assets/blog/340299691_702721714937981_6730108768042213451_n.jpg
intro: Foto Emelie Hübner
layout: ../../layouts/BlogPost.astro
---
Vädergudarna bjöd verkligen till när IFK Göteborg tog emot Eskilsminne på Valhallas konstgräs. Det såg länge folktomt ut men när Snart skiner Poseidon klingat ut satt en del folk på läktaren. Uppdukat för fotbollsfest således. 

Eskilsminne satte fart på händelserna direkt med en längre boll och ett presspel som Blåvitt hade vissa svårigheter att ta sig ur. Då hade det förvisso gått några minuter. När sex minuter var spelade hade Hopkins varit nära att rinna igenom ett par gånger och nickat en hörna över från snäv vinkel. 

Victoria Svanström kom in i matchen och presenterade sig med en teknik, kreativitet och flärd som hör hemma på en annan nivå. 

När tio minuter var spelade hade Blåvitt tagit över initiativet fullständigt och Eskilsminne fick kämpa hårt för att få tag i lädret. Samtidigt slarvade Blåvitt en del men då hade helsingborgarna inte riktigt kunnande nog för att komma någonstans mot Malva Larssons backlinje. 

Blåvitts unga spelare blandar teknisk briljans med enkla misstag. Ibland går bollen som på ett snöre med hjälpt av ett rappt spel med få tillslag, men ibland missas enkla mottagningar. 

1-0 borde ha kommit efter en briljant aktion av Isabella Svanström. Dessvärre missade Gianello både en och två gånger från nära håll. Det var en tilltrasslad situation men nog borde hon fått in bollen där. 

Blåvitt anfaller, anfaller och anfaller men kronan på verket, målet, lät vänta på sig. Alicia Hellström är pigg på sin högerbacksplats och kommer med inspel och vinner bollar. Jag skulle överraskas å det grövsta om hon inte är bland de absolut snabbaste spelarna i serien. 

Efter ett tveksamt ingripande från en i övrigt stensäker Ashley Hellström blev det nervöst för och de gulklädda kom in i matchen för en stund. Samtidigt gjorde Blåvitt ett par byten som var svåra att snappa upp men jag lyckades notera att Ashley Hellström fick kliva av (bytet var förberett innan misstaget).

![](/assets/blog/339305359_160646953258958_369405450773528595_n.jpg)

I övrigt fortsatte halvleken i samma stil. Blåvitt med massivt bollinnehav och skapade chanser och motståndarna fick mest ägna sig åt att försöka hänga med. 

Andra halvlek inleddes med ett friläge som avvärjdes av målvakt Henriksson och en halvchans på den efterföljande hörnan. Därefter fick vi ett kortare uppehåll på grund av gubbvad eller dylikt på en bortaspelare. Bortalaget såg för övrigt ut som ett per påkopplat gäng under halvlekens andra halvlek och Johanna Henriksson fick göra några räddningar. 

Blåvitt har fortsatt ett gott tempo i sitt kortpassningsspel. Men det är inte fullt så vägvinnande i sista tredjedelen. 

”Tvätta ögonen för helvete”, skrek en engagerad Blåvittsupporter i riktning domaren när denne höll på att missa en hörna. 

I den 60:e minuten skulle Blåvitt haft en straff efter att Svanström chippat fram bollen till en framrusande Ida Kjellman som i sin tur chippade över målvakten  varpå hon kapades rätt ordentligt. Bara någon minut senare rasslade det till bakom Blåvitts målvakt efter ett fint avslut av motståndarnas Anna Bertilsson. 

Ytterligare någon minut senare var det dags för ytterligare ett avbrott. Den här gången var det kapten Larsson som fick sig en rejäl smäll efter att hon stoppat ett friläge. 

Med 20 minuter kvar såg Blåvitt stressade ut och tekniken och det fina passningsspelet var som bortblåst. Trots det hade Malva en nick i vad som såg ut att vara stolpen i 75:e minuten. Blåvitts lagkapten får slita hårt i defensiven och under stunder håller hon Blåvitt kvar i matchen. Tränare Svanström har inga heliga kor. I 79:e minuten plockade han av sin kapten för att sätta in Olivia Friborg. 

Efter en långboll från backlinjen smet en vindsnabb Holmberg igenom, vann ett chicken race mot målvakten och petade in kvitteringen. Sen gick inte många sekunder innan Victoria Svanström satte dit 2-1 efter ett inlägg av Felicia Holmberg. Då stod uret på 87 och efter det spelade Blåvitt ut hela sitt register inför de 280 betalande åskådarna. 

Några fler mål blev det inte och med lätta steg lämnar jag skuggan på läktaren för att möta solen. På innerplan står Peter Svanström och skiner ikapp med solen och konstaterar att man är bra på att vända matcher. 

”Det är så här det är”, sa han och dramatiken i kombination med kvaliteten är god reklam för att gå och sen hans unga lag spela.